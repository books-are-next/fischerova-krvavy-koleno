---
title: Kolotoč
contentType: prose
---

_A bránu stínu smrti viděl jsi?  
Mluvil jsi s démony?  
Viděl jsi jejich svítivé obličeje,  
rudé zuby?  
Démoni tančí na lebce snu  
která roste ze srdce.  
_Opustit všecko!_  
Opustit sebe a najít si  
někoho jiného,  
svůj obraz v druhém,  
lebka vyrůstá z lebky,  
je to kolotoč, jako dějiny,  
skáčeš z autíčka  
                        na slona  
hraje hudba  
podává se klobása a cukrová vata.  
Sedíš na bílém koníku,  
na černém koníku sedíš ty před pěti lety  
na kohoutu je ona.  
Co na ní vidíš? Prázdná nádoba,  
světlé vlasy, světlé oči, světlý  
                                   úsměv,  
včely se slétly, aby do ní  
           nakladly med,  
tak to se ti líbí? V masce přichází  
smrtka,  
ne, je to jen maska  
                                    smrti,  
ale kde je tedy ona?  
Všechna naše já obsadila kolotoč  
mávají na sebe  
žena na milenku, milenec na ženu  
staré já na mladé já  
děti loudí popkorn  
a zmatení démoni pijou grog,  
nikdo nechce jít pro brambůrky  
tak kdy už bude konec?_
