---
title: Jazyk je cizí slovo
contentType: prose
---

_Když je to nejhorší,  
jazyk je neskladný a tvrdý, logický  
jako adrenalín.  
Jako všecka cizí slova.  
Jazyk je cizí slovo.  
V noci neprodyšné, utěsněné nevírou  
jak slámou.  
Kdo řekl, že řeč a svět  
spolu nesouvisí? Obezdil se  
plotem nespojitých vteřin a  
                       nemožností, světem rozsekaným jak cibule,  
                       rozpáleným na pánvi,  
                       pochoutkou kanibalů?_

_Jsi horník v dole, musíš odpracovat  
všechny ty lichý hodiny,  
bloudit budeš dlouho a sám  
za řevu dětí a zvířat  
kopajících tě vzhůru branou,  
vzhůru branou Nového Jeruzaléma._
