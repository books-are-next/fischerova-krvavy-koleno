---
title: Náhlý pocit
contentType: poetry
---

<section>

Náhlý pocit, že toto vidění světa jako nejasného,  
necelého, krutě nespojitého — kam je teprve násilím  
implantován smysl, abychom přežili —  
je původní a pravé. Osmyslený svět  
oplývající půvaby, načesanými ženami, rozhlednami,  
paletou odstínů rtěnky stejně jako kantovskými  
rozlišeními  
je nadstavbou, úpornou kosmetickou snahou  
udělat ze zrůdy krasavce,  
svrchovaným malířským aktem, který z nespojitých linií  
vytvoří matku sklánící se nad dítětem, Madonu,  
jejíž mrtvý syn  
má zachránit svět, který je taky na fašírku…

</section>
