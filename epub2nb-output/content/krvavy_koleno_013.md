---
title: ''
contentType: prose
---

Svět je plný květin

> A proč zlo nevyhraje?  
> A proč se tolik podobá  
>             tomu, cos miloval?  
> Co ti dá sílu přežít?

> — To láska mate,  
> bere si těla a masky,  
> je krev a zrada  
> a směňuje se za sebe:  
> a to je trh, přerostlé bílé tuříny,  
> dřevěné vozíčky, mečíky ze zahrad,  
> skvělé figuríny žen,  
> ó tam je všecko!  
> A tak mění, až vymění —  
> a srdce pláče, ale pak i ono směněno  
> vidí, že je nejmocnější  
> protože nejúskočnější…

> A to je podobnost:  
> jako-člověk  
> v jako-světě  
> směněných srdcí,  
> rudých mečíků  
> vražených do srdce  
> Vrazi tiše kráčejí ulicemi  
> květiny nechali v ráně  
> jdou si na trh pro nové  
> jejich zabití kráčejí proti nim  
> a vedle nich a s nimi  
> svět je plný květin

> Svět je plný květin.
