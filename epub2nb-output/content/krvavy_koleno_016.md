---
title: ''
contentType: prose
---

Slepci

> Lež nemá co získat —  
>                                   leda zase sebe  
> jak chodíš mezi jejími zborcenými domy  
>              lesy ze slov a zámlk

> Lež pluje na třaslavých píscích  
> jako had jí svůj ocas, svůj život  
> aby se octla zase na začátku  
> Tam je šachovnice, ale s přestavěnými  
>                                     figurami:  
> z krále je střelec  
> z královny věž  
> a jezdec chodí pěšky  
> A tak Lež sáhne pod stůl  
> vytáhne Muže, vytáhne Ženu  
> a postaví před Otce Lži  
> na vysokém trůnu  
> Za ním stojí Zrada,  
> nová figura  
>                         s rudou tlamou  
> Trůn je poskládán  
> z očí těch, které ošálil  
> a slepí mužové, slepé ženy  
>             chodí světem  
> jeden od druhého, jeden k druhému  
> šachovnice je protkána tenkými  
>                          nitkami pláče  
> těch se slepci drží  
> a tak  
>             táhnou dál
