---
title: Trajekt Livorno–Sardínie
contentType: poetry
---

<section>

Slyším slova, jak ke mně  
           přicházejí, odvážná,  
           seřazená  
            jak tahy štětce  
           anebo loď razící si cestu  
            oceánem.  
Kapitán věří, že sto metrů před ním  
bude moře stejné jako  
           předevčírem, jako včera.  
Kapitán věří, že slunce vyjde,  
a stevard věří, že čaj v hrnku  
            zůstane čajem  
a nezmění se v kávu.  
Nebo v ženu:  
           plavé vlasy  
           dopadají na stůl, na ruku  
            s chloupky, lžičku,  
           samy míchají čaj,  
hosté si protírají oči jak  
kajutní okénka, za nimi uvnitř  
je vidět bílou tříšť  
a z úst padají ryby  
           dolů na marmeládu.  
Nic z toho není moje  
nepatří mi ani píď nebe  
            ani píď moře  
odvaha sviští vzduchem tak  
až mi zvoní náušnice  
Má víra v to že to zase  
            uslyším  
že řeč že vůbec  
            řeč o běhutém moři  
že vyjdu na palubu a uvidím v nebi  
           oranžový pomeranč  
           který má lidskou tvář  
           smutné obočí i oči  
           a váhavý, jasný úsměv  
            pro tebe a pro mě

</section>
