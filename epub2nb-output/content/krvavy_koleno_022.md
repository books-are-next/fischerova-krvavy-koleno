---
title: Vajíčka a noviny a káva
contentType: prose
---

<section>

_Vajíčka a noviny a káva  
jsou první lží světa,  
říkají, že je  
            v pořádku._

</section>

<section>

_„Jaký pořádek, když trvá  
smilstvo tvé matky  
Jezábely a množství jejích čárů?“  
řekl Jehú králi Jóramovi,  
napjal luk a zasáhl ho  
            mezi lopatky._

</section>

<section>

_Jaký pořádek, když každé  
ráno je postavena archa  
a zvířata se předhánějí  
            v rychlosti,  
loudí peníze, podplácejí Noéma:  
            _Bratříčku pusť mě dovnitř!_  
Noé je převezen,  
archa se potácí po soucitu, po žalosti,  
rychlý proud ókeánu pláče  
ji vyplivne na pánev k vajíčkám  
            doprostřed rána  
Jak křičí zvířata! Jak se smaží!  
           _Novinky z archy! Kupte!_  
            piští z pánve  
a nad tím anděl, nesmířen jako Jehú, volá:  
_Jaký pořádek?  
Noviny tvého srdce  
jsou černé jako noc  
a ošklivé jako Medúza!__

</section>

<section>

_Na vlnách soucitné kávy  
pluje Noé ránem dál  
kolem zdvihajících se rolet krámů  
a blouznivých květin  
které otevírají zavírají  
            své zářivé plátky  
a vydechují lítost  
kterou je vytapetován svět_

</section>
