---
title: Pláň Pravdy
contentType: prose
---

<section>

_Kteří z těchto mužů  
            byli Platónovými současníky?  
           Sókratés–Kristus–Buddha–Mohamed._

</section>

<section>

_Žádný! Nic!  
            Všichni ho předešli  
            tam odkud se vylívá  
            slovo a duch  
            nepachtili se jako on nad brkem,  
            ale nad lidmi!_

</section>

<section>

_A tak jako vždycky:  
            pár mladíků dychtivých poznání  
            nebo spásy  
            a mudrc nebo prorok  
            v bílém sloupoví  
            a slunce jim buší do hlav  
            a do země.  
            Obnažuje myšlenky  
            až na kost,  
            všechny ty leklé ryby  
            co ještě včera uměly plavat:  
Ano a Ne a Kdo a Co,  
celé obžalované bytí  
            mizí za obzor,  
            za čáru horizontu –_

</section>

<section>

_Tam leží Pláň Pravdy  
uvnitř plochy trojúhelníka, kde spočívá všech  
            sto osmdesát tři světů,  
světy se naklánějí k sobě a vypadá to, jako by tančily,  
v prostoru mezi nimi  
ideje, formy bytí, bábovky toho, co bylo, je a bude,  
            mužný kořen JEST  
křepčí,  
obklopeny věčností, ze které  
se čas odlamuje ve vrstvách  
a odchází k jednotlivým světům  
a všecko září,  
tady jsme krásu  
            viděli zářit —_

</section>

<section>

_Pár mladíků  
            mezi tesanými ztuhlými sloupy  
            které nemají ani ten milý žlutý  
            odstín lebek._

</section>

<section>

            _Hranice obzoru je vždycky o kus blíž  
            než si myslíme,  
            o plátek slaniny krájený  
            rukama šestinedělek._

</section>
