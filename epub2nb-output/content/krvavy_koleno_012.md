---
title: Co je člověk
contentType: prose
---

<section>

__Co mohu vědět?  
          Co mám činit?  
          V co smím doufat?_  
          ptá se člověk, a tak je sám  
                                   otázkou_

</section>

<section>

_Otázka obalená masem  
chodí po zemi,  
voní k lentiškovému keři  
a hledí na moře  
plné ztuhlých kamenných oblud._

</section>

<section>

_Co? Co tedy dnes?  
Lapat čas jak rybu? Lapat sebe  
                                     nebo tebe?  
Čas je fluidum. A čím  
jsi odlišná ty —  
hmatatelností očí, rukou beroucích  
hrnek s kávou,  
a znovu očí, co to vidí:  
_Oko vysílá svoje světlo a světlo slunce  
se s ním prolne, z polibku  
žlutý pryskyřník zdvihne svou velkou hlavu._  
Génius  
je ustavičná přítomnost.  
BYLO ani paměť  
sem nemají přístup.  
Jako Bůh: mít ustavičně  
všecko před sebou.  
Sibiř i Saharu, ruku obkrouženou  
                                    výčitkou  
a kolesové parníky na Mississippi.  
Ženy převálcované muži,  
muži ženami,  
všichni placatí jako perníkové srdce z pouti:  
                                                                    _Z lásky._  
_Co je člověk?_ ptá se muž  
_Co je člověk?_ ptá se žena  
obklopeni hermafroditními slimáky  
v zahradě rajské.  
A hned si odpoví, jenže odpověď  
je _out of date_ jako starý šek.  
Doktor, zedník, zahradník:  
otesánci složení ze sady  
                                                  výkonů,  
jak jim závidím každé odpoledne!  
Ale ráno nesložený svět  
            volá své slovo     svého boha_

</section>

<section>

_Křupnutí rohlíku postaví  
babylónskou věž  
a z její pece vypadne Kristus,  
malá křičící ústa,  
vezmu ho do náruče a budu nosit  
až do večera._

</section>
