---
title: Bílé kosti světa
contentType: prose
---

<section>

_Tyhle dějiny  
             jsou dějiny tebe.  
Opakuješ všechny chyby lidstva.  
To ty jsi dobývala  
chrám Božího hrobu.  
Plula jsi na lodích do Nového světa  
a přivážela Indiány, papriku  
                                     a kávu.  
Mávalas praporem  
jak socha revoluce.  
Nechala jsi děti pomřít na mor.  
A pak sis sedla do kouta  
                         a plakala…_

</section>

<section>

_To je svět západu: kost na kosti,  
      kámen na kameni,  
      hrad.  
      Rytíř ho dobude, pak  
      prohraje v kostkách,  
      půjde do ležení a bude s mnichy pít  
      kosťovou polívku  
            vyvařenou z bílých kostí světa…  
      Zapije vínem a zají ovocem,  
      ovoce bude smutné  
                                            jak brána západu  
      a bude chutnat jako likér z arménských jablek,  
      jako všechna ta zlatá a zářící  
                                                      jablka východu  
      spěchající na pohřeb Řecka,  
                 do kotle Chairóneje._

</section>
