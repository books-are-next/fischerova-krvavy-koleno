---
title: ''
contentType: prose
---

Chleba není — však kdo?

> Však kdo postaví nová okna  
>                                        staré katedrály?  
> Kdo popraví staré století  
>                  a jeho běsy  
>                  vlající z jeho rohů  
>                               z jeho hrobů  
>                                   jak prádlo poražených?  
> Století si stavělo tábory a kriminály  
> jak boudy na zahradě  
> a za amulet mělo násilí.  
> Běsi se táhli od Kamčatky přes Berlín  
>                     až do Nového Yorku.  
> Řičeli po sochách a nákolenních gestech,  
> chtěli moc  
>                     pod zlatým sluncem  
>                     jako kulatou nekonečnou minci.  
> Chtěli po ní chodit  
> pořád dokola.  
> Kdo řekne: Přestává platit?  
> Kdo řekne: Ta mince je falešná?  
> Kdo popraví staré století,  
>                     první století bez Boha?  
>                     — Ale oni leda Marťany a Venušany  
>                     a houfec ochočených Hejkalů,  
> jenom ne Boha  
>              a jeho lásku železnou,  
> jenom ne Boha jako otázku,  
> když ne odpověď  
> pro člověka, mistra —  
>                 pomahače u smečky makaků…

> Kdo popraví staré století?  
> Je čím dál těžší,  
> koberec z prostříleného salónu kam fičí  
>                                         děravými okny,  
> barevná mapa násilí: Otesánek  
>                         co požral všecko beze zbytku,  
>                         bez ohledu na aritmetiku,  
>                         tedy lidskost v kabátě —

> Jestliže věc je vyslovena, není to lék  
> ani vykoupení.  
> Ukázat prstem neznamená nic.  
> Ale slovo bytuje ve světě  
> jak barva v růži, a co je svět?  
>               vyšeptalý seznam věcí které se rodí  
>               rostou a umírají  
>                                   v nudné melodii konce?

> Když vystřelím slovo ze srdce,  
> pohne kamenem v egyptské pyramidě —  
> dokud má růže všechny barvy  
> dokud třicet šest spravedlivých chodí po světě  
>           a jeden prorok mezi nimi  
> a ten prorok zakřičí a praskne  
>                                     porcelánový okov dní  
> a člověk půjde po jediném tónu houslí  
> až na kraj okršleku světa, kde usnul  
>                                                                    Bůh,  
>                  chlapec s popelavými vlásky…
