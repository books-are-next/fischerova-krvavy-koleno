---
title: ''
contentType: prose
---

V krvavém snu slov

> Už je to natvrdo a nedá se to vzít zpátky.  
> Všechno jde přímo a nevrhá stín,  
> takže ztrácí se člověk,  
> stín stínu, stín ve snu, sen stínu…

> Čas se zužuje, roste jak pyramida.  
> Cesta k ní je vroubena květy.  
> Pěvci předzpěvují  
>                            známé příběhy  
>                            s neznámým koncem.  
> Podává se maso. Co je  
>                                 tam nahoře?  
> Zúžený člověk  
> zobojkovaný svými volbami  
> lapá po dechu,  
> stoupá v komoře z darů a lží a nedospaných rán,  
>                                                                z lásky.  
> Všechna jeho Já z něho padají.  
> Háže je po těch druhých. Co je  
> tam nahoře? Co je  
> tam dole? Slyší  
> svůj příběh, oblouk svého dechu  
> vržený do květů,  
>                       do stínu snu květů…  
> Pozná svůj příběh  
>                       v krvavém snu slov?
