---
title: ''
contentType: prose
---

\* \* \*

> Čas není spád, nýbrž pád  
>                          z Ano do Ne  
>                          z Ne do zeleně —  
>                                      to čas sčítá hrušky s jablky!  
> Čas je propad  
> dolů do nitra duté země  
> kde duní činy, zločiny otčiny  
>              otloukané o bílé kosti  
>                                       lidskosti

> Čas je přepad  
> přes okraj ploché země  
> do kobky vesmíru  
> kde není ani bufet s pivem a hrachovkou

> Čas je jen nápad  
>            sester ctihodných, černých, co utekly  
>            do klášterů ctnosti —  
>            výchovný nápad boha  
>            v kuchyni na věčnosti  
> A ty, člověče kopřiv, bdi a neumdlévej!  
> Čas je jen případ a bude zavřen do kriminálu  
>            jara a léta a pozdních podzimů  
> — ale ty s ním!

> A za to dostaneš  
>                                   půvab toho všeho,  
> tklivý půvab běhu po zelené trávě  
>             kde roste všelidská zelenina  
>             a humanitní ovoce.  
> Ty poutník nechce. Hledá  
> úlomky soch z Kola Štěstěny.  
> Hledá Iustícii. Malíček Grácie.  
> Hledá bílé kosti lidskosti —  
> ach, a po těch doskákat  
>                          jak po panáku  
> doprostřed vesmíru  
> kde v bufetu Panenka Maria  
>             rozdává svatý obrázky  
>             a nalívá hrachovku  
>             všem poutníkům i milým mrtvým…
