---
title: Svět je plný květin
contentType: poetry
---

<section>

A proč zlo nevyhraje?  
A proč se tolik podobá  
            tomu, cos miloval?  
Co ti dá sílu přežít?

</section>

<section>

— To láska mate,  
bere si těla a masky,  
je krev a zrada  
a směňuje se za sebe:  
a to je trh, přerostlé bílé tuříny,  
dřevěné vozíčky, mečíky ze zahrad,  
skvělé figuríny žen,  
ó tam je všecko!  
A tak mění, až vymění —  
a srdce pláče, ale pak i ono směněno  
vidí, že je nejmocnější  
protože nejúskočnější…

</section>

<section>

A to je podobnost:  
jako-člověk  
v jako-světě  
směněných srdcí,  
rudých mečíků  
vražených do srdce  
Vrazi tiše kráčejí ulicemi  
květiny nechali v ráně  
jdou si na trh pro nové  
jejich zabití kráčejí proti nim  
a vedle nich a s nimi  
svět je plný květin

</section>

<section>

Svět je plný květin.

</section>
