---
title: ''
contentType: prose
---

Obrazy vycházejí z jediného bodu

> Obrazy vycházejí z jediného bodu  
>             a kladou se za sebou  
>                                      jako okamžiky.

> Je to první den, idea dobra  
> anebo jenom JEST —  
> Vlast idejí  
> je vlast lásky,  
>                         tam nebo kdekoli.

> Jenže oni tomu říkají Metafora,  
> říkají Nesmíte si to brát  
> tak osobně.  
> Celý svět je strašně osobní,  
> jeho dotazník na mě ráno co ráno  
>             vrhá kýty vzpomínek,  
>             ty žerou čas jak naftu  
>             a řítí se pořád dál, na raketový pohon.

> Ale někde je vlast idejí  
>              jako vlast lásky,  
> někde tam bydlím i já: ta, která nikomu  
>                                     neublížila, čistá  
> jak ocún, úsměv balón  
> vykopnutý do nebe,  
> určený všem.  
> Porušené stvoření!  
>              Slůvka z katechismů  
> tu stojí rovně, jsou to  
> kuželky  
> a ty mezi nimi musíš projít,  
> teď jsou z nich oběšenci a  
> tahají tě za kabát  
> jsou to tvoji trestanci  
> a chytají tě za slovo  
> berou ti slovo  
> nemáš nic  
> jsi němá  
> Musíš začít znova.
