---
title: Pláň Pravdy
contentType: prose
---

_Kteří z těchto mužů  
                      byli Platónovými současníky?  
           Sókratés–Kristus–Buddha–Mohamed._

_Žádný! Nic!  
            Všichni ho předešli  
            tam odkud se vylívá  
                                                 slovo a duch  
            nepachtili se jako on nad brkem,  
            ale nad lidmi!_

_A tak jako vždycky:  
            pár mladíků dychtivých poznání  
                                                            nebo spásy  
                        a mudrc nebo prorok  
                        v bílém sloupoví  
                        a slunce jim buší do hlav  
                                                                  a do země.  
                        Obnažuje myšlenky  
                                    až na kost,  
                        všechny ty leklé ryby  
                                    co ještě včera uměly plavat:  
Ano a Ne a Kdo a Co,  
celé obžalované bytí  
                        mizí za obzor,  
                        za čáru horizontu –_

_Tam leží Pláň Pravdy  
uvnitř plochy trojúhelníka, kde spočívá všech  
                                         sto osmdesát tři světů,  
světy se naklánějí k sobě a vypadá to, jako by tančily,  
v prostoru mezi nimi  
ideje, formy bytí, bábovky toho, co bylo, je a bude,  
                                                mužný kořen JEST  
křepčí,  
obklopeny věčností, ze které  
se čas odlamuje ve vrstvách  
a odchází k jednotlivým světům  
a všecko září,  
tady jsme krásu  
                              viděli zářit —_

_Pár mladíků  
            mezi tesanými ztuhlými sloupy  
            které nemají ani ten milý žlutý  
                                                odstín lebek._

            _Hranice obzoru je vždycky o kus blíž  
                                                než si myslíme,  
            o plátek slaniny krájený  
                        rukama šestinedělek._
