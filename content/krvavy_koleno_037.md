---
title: Svatá komedie
contentType: prose
---

<section>

_Nevkročit  
do toho vchodu,  
nad kterým je nápis  
PORÁŽKA. Nejsem  
jateční dobytče,  
okamžiky jak mouchy  
ze mě uštipují,  
mávnu rukou a změním je v jednohubky  
a pošlu za tebou.  
Není tu cesta, jen nebe  
s krucifixy a kuželkami madon,  
voní jak perník, celá kuchyň  
katolictví, papež drtí pepř, ne,  
je to střelný prach  
pro středověké obludy z kraje světa,  
s tváří místo prsou, o jedné noze,  
s čertím kopytem,  
to jsou oni,  
to jsem já,  
ó Vatikáne! Pod sloupořadím chrámu  
jíme ryby a krmíme holuby,  
vedle v restauracích nad bílými ubrusy  
vidličky nabodávají  
úsměvy, to cinká, och svatá  
delikateso! svatý rybolove!  
_Poezie je marnivá a škodí bohu._  
Záhyby srdce se mi rozprostřely jak plíce  
a rozvírají se pořád dál,  
ztroskotanci, miláčci, pojďte!  
Za krvavým záhybem je divadelní opona  
a vzadu za ní hrají kus,  
jsou tam všichni,  
Komedie i Pokora,  
dokola  
do krve  
dohola._

</section>
