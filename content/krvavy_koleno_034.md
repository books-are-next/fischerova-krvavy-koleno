---
title: ''
contentType: prose
---

Králík hoplík

> Řekla, že pocit, který ji jímá nad světem  
> i nad sebou, je vděčnost.  
> Vděčnost za všechno.  
> Mlčela jsem, neřekla, že mě jímá  
> leda údiv, údiv nad tím, že žiju,  
> zrozená ze sady nepravděpodobných náhod,  
> setkání na ostří nože a cizí milosti,  
> která proklouzla dějinami jako myš sýrem,  
> čili skrze žárlivou prozřetelnost.  
> A ještě údiv nad tím, že to všechno přežiju, a možná i vás,  
> tedy údiv na druhou, podle Aristotela počátek  
>                                                                vší filosofie,  
> která je psaná krví, leštěná nocí, visí  
> na parapetu okna, papír je ze stažených vnitřností  
> a celé podbarvuje  
> hudba neslyšitelného času  
> a ta tě bere za srdce, vykroucené, strašně bušící,  
> které občas poskočí jako králík hoplík.
