---
title: Cesta nikam
contentType: prose
---

_Mlčívali jsme v tramvajích  
cestou kolem ohrad z vlnitého plechu  
sami kolotající drogerie špatných úmyslů  
                                    a dobrých nápadů  
na cestě Nikam.  
Tam stál chrám Techniky  
z novinového papíru  
s okny z lepenky  
s věží ze sirek  
s oltářem Industrie odkud se lily  
                                                všechny alkoholy —  
vzduchem poletovali  
Andělé pitvornosti, pili vodku  
a přikusovali kadidlo revoluce.  
To smrdělo jak konec prázdnin.  
Je toto člověk? Je toto Bůh?_

_Bydlela tam ještě Poezie  
lila se z bledých střev města  
za ní jsme běhali  
smečka zoufalců a čekatelů —  
prodrat se průrvou okoličnatého času  
konečně za slova, pryč,  
tam kde jsi vypálen, vykoupán,  
navždy ocejchován  
           a z cejchu vzlínají  
                       všechny otázky!_
