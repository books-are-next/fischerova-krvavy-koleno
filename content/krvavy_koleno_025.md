---
title: ''
contentType: prose
---

A přece se hýbeme dopředu, dozadu, do stran

> A proč by to mělo  
>                                     dopadnout dobře?  
> Proč bych si měla myslet,  
> že jsem lepší než kdokoli, kdo tady trpěl  
>                                                                       jako zvíře —  
> ne lepší, ale horší,  
> a přece pořád  
> otázka po trpícím tvořícím,  
> Boží prozřetelnost  
> prostírá svoje závoje  
>                          jako pavučiny.  
> _Bez mé vůle se ti nepohne ani vlas!_  
>                                                 řekl  
> a díval se na chuchvalce vrahů, jak táhnou  
> přes kopřivy příkazů a zákazů.  
> Švabachem evangelické bible  
> totálního předurčení.  
> Kudy se vejít do svobody?  
> Jaké slovo je tvoje?  
> To laskavé, to výsměšné?  
> Je to příběh, nebo modlitba?  
> Jsi poskládaná z toho všeho  
> jako složené oko hmyzu  
> a svět je stejně zmnohonásobený,  
> včela se brání  
> a zabodává do něj  
>                   žihadlo.  
> Zabít! Zabít to všechno, i sebe,  
> kdyby nebylo peklo, ale ono je,  
> a soucit a lítost,  
> nebe nám mává sebou  
>                          jako spodničkou  
> a posílá své navštívenky,  
> dnes o páté přijde doktor,  
> vstaň, utři stůl, nachystej čaj.
