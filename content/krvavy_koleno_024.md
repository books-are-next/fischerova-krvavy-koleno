---
title: Houpačka v hlubinách chaosu
contentType: prose
---

<section>

_Někdy přicházejí mrtví. Vlídnější  
          než démoni,  
opakují že nás milují  
míchají vodový guláš  
jsoucí i nejsoucí chvíle.  
Říkají že nemám  
chodit tam za konec, kde bydlí  
nehotový svět, kamenící  
                                                 každou vteřinou…  
Kde cesta je socha cesty,  
ze snů a z hořčice a ze slz.  
Odkud se sypou  
domky z kategorií,  
krátký spoj metafory, oči jak kružítka  
                                    v tunelu do prázdna,  
                          slova!_

</section>

<section>

_Dítě se houpe na houpačce  
            uprostřed chaosu.  
Chaos je bílý, rumělkově zlatý,  
modrý jak pokoj s kolíbkou uprostřed,  
            pokoj po mrtvém.  
Dítě se houpe na houpačce a dobře  
se dívá. Za chvíli se zvedne  
a půjde se  
do kuchyně najíst._

</section>

<section>

_V kuchyni je chleba s máslem  
          a hořčicí.  
Bydlí tam dětství.  
To nejsem já. Někdo jiný  
chodil do lednice  
ujídat kaviár. Dětství: housenka a motýl,  
spojené jen  
                        informací —  
a to je detail, král Říše Memorie:  
detail působí bolest.  
Matko, to my  
přicházíme za mrtvými,  
kameníme každou vteřinou, jsme  
sochy z hořčice, jinak  
nemůžeme žít._

</section>
