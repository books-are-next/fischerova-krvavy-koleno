---
title: Jsou dušičky
contentType: prose
---

_Génius je  
           vyseté srdce přírody  
ústa chryzantémy  
co se usmívají do umírání  
           zespod, od slunce umrlých,  
                                    světla zrcadla —_

_Kupte si svíčky a věnce, žlutou limonádu  
           a cukrovou vatu!  
           Jsou dušičky…  
A boudy stojí před hřbitovem,  
kupujem mrtvým růžovou vatu  
a kytky na hrob génia —  
hrob času, který si nikdy neuměl  
                         zavázat tkaničky.  
                   Jsou dušičky…  
Ale co ti druzí? ti, kterým nepatřil  
svět, jen děsivě přesná  
výseč, oko skákacího panáka,  
z kterého nikdy neuměli vyskočit —  
a pili rum a kmínku,  
vypili výčepní lihovinu a odpluli k andělům —_

_Chryzantémy ve váze srkají žlutou limonádu,  
                                                        jsou dušičky  
a já tě prosím, Pane:  
Dej, ať ještě jednou  
projdu listopadem až k těm hřbitovním boudám  
a za ruku s matkou, když otec  
už tu není, jemu neseme  
květy a věnce a předpokoje srdce,  
                    jež před ním  
                    vysype matka, ta obrubovačka špatných zpráv.  
Dej, ať ještě jednou projdu tou cestou  
nahoru na hřbitov  
a pak už tato minulost  
                                    bude jen obrazem  
jako dávno opuštěné město  
        sice se vztyčenými stráněmi domů  
        a klouzačkami dmoucích se záclon,  
ale už bez lidí —  
tam, kde teď všichni skřítci dětských let  
                         vynášejí z podzemí lesklé poklady._

_Pak tu budu stát  
            očištěná jak tuřín  
            zářivá jako mrkev  
a lebka příběhu tu bude vlát  
            jako lump na provaze  
a já  
     vražená do oka skákacího panáka  
uslyším jak prázdno v lebce příběhu  
                                       se mi ozývá_
