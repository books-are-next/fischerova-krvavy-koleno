---
title: ''
contentType: prose
---

Musíš vést ty ovečky

> Sen křísnul o sen  
> a smrtka na kole  
> objíždí dědiny.  
> Co je zaostalé, vládne.  
> Domy tu stojí jako výrůstky, nádory  
> zeměkoule,  
> ale pod saténem je horká kůže,  
> chvěje se a vlní, _Pojď ke mně!_  
> Nazí tanečníci a tanečnice  
> na břehu řeky pod vysokými topoly, padá  
>                             bílé chmýří,  
> muži a ženy klouzají k sobě  
> a zase od sebe,  
> zlato mužů padá na stříbro  
> žen,  
> zlaté ženy zvedají oči k mužům,  
> pláčou  
> mezi tančícími topoly  
> _Co je dobře a co je špatně_, hýká hlas z ampliónu,  
> _To mi sem netahejte_, volá  
>                                 profesor etiky a nasedá na rybu,  
> _Co je dobře a co je špatně?_ řve lebka  
>           pod zteřelým saténem,  
> musíš umět rozlišovat, cvičit se  
> v kategoriích, sad podobnosti, meče různosti, úzká  
> lávka nad vodou, musíš vést ty ovečky, jinak  
> skončíte u vlka, v gehenně složené  
>              z nelásky  
>              a malé lásky  
>              a z dýmajícího mozku, v který se nakonec  
>                                     proměnilo svědomí.
