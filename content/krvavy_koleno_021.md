---
title: Mezi ikonami palčivých otázek
contentType: prose
---

_Mezi ikonami palčivých otázek  
a v nejasnosti darů  
Jak začít? Které slovo  
             vybrat?  
Je to Bůh —  
nebo Dobro —  
nebo jenom položit  
                         nohu před nohu  
a stoupnout na propast z mlh —_

_Svět valí před sebou  
                        své haraburdy  
a tlačí na srdce jak na míč  
Jak dýchat natož  
                                   vyprávět?_

_Žena se zlatými hodinkami na ruce bez prstů  
                                    v Petrské čtvrti  
chlapeček otloukající  
měsíčky mandarinky o nemocniční chodbu  
Proč? ptali se ho. Proč, mistře,  
se rodí tito mrzáčci,  
            kteří nikomu neudělali nic zlého?  
Je to snad pro hříchy rodičů?  
Odpověděl jasně:  
To na nich zjeví Bůh  
            svoje skutky.  
A jestli je neukazuje,  
můžeme za to my,  
lapení v ikoně večera,  
kvetoucí oleandr, vazká pochyba?  
Nebo se trhlina táhne  
                       napříč stvořením  
skrz šiky andělů a čarou  
                                                 smlouvy —  
_Tvoření Boha, byť dokonalé,  
musí být nedokonalé, neboť Bůh nemůže  
tvořit sebe sama.__

_Logiko, ach ty logiko!  
Kotli Středozemí, cikádo, která neumí nezpívat,  
rajská zahrado oliv, ty nápodobo boha, modlo!  
Ty! Ikona Ano, ikona Ne,  
dvě děti si hrají  
v písku nebe._
