---
title: Měsíční polívka
contentType: prose
---

<section>

> _Jaroslavu Seifertovi_

            _Měsíční polívka,  
            matný žloutek na noční obloze,  
            slaná žlutá poezie,  
            to, z čeho žiju_

</section>

<section>

_tady i tam, v tomhle pokoji, kde bydlel básník,  
už nemocný, chodil o berlích  
a hleděl na rudé světlo továrního komína.  
Viděl, že je to maják,  
odložil berle, lehl si do postele,  
maják, co vede k měsíci,  
k čemu to všechno bylo, přemýšlí, a o čem?  
Měl jsem si užít víc, nebo míň?  
Teď už to nestihne.  
Vstane, sedne na komín a vyletí  
k měsíci, dá si měsíční polívku, seshora  
je to všechno jasné, jako bůh,  
člověk rozparcelovaný jak krajina s poli,  
slepý cesty, jámy, meze, začne se smát, sůl  
ho šimrá na patře._

</section>
